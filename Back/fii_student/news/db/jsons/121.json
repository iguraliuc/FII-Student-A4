{
    "source": "UAIC",
    "title": " UAIC și-a premiat cei mai merituoși studenți Erasmus+",
    "author": "Alexandru Grigoraș",
    "date": "12 martie 2019",
    "content": "<p>Universitatea „Alexandru Ioan Cuza” din Iași a organizat marți, 12 martie 2019, la ora 12:00, în Aula Magna „Mihai Eminescu”, evenimentul „Erasmus Welcome (Back) Day”, care a reunit studenții Erasmus+ ai UAIC care au desfășurat stagii de studiu în anul academic 2017-2018 și studenții internaționali Erasmus+ care se află în prezent la studii la UAIC. Studenții cei mai merituoși, care au obținut mai mult de 30 credite ECTS/semestru, respectiv 60 credite ECTS/an academic, au fost premiați pentru rezultatele academice deosebite. Totodată, conducerea universității a transmis un mesaj de bun venit studenților internaționali ce vor studia la UAIC pe parcursul semestrului II al anului academic 2018-2019.</p>\n<p>La eveniment au participat prof. univ. dr. Henri LUCHIAN &#8211; prorector pentru relații internaționale și parteneriate de studii și cercetare al UAIC, Mihai CHIRICA &#8211; primarul municipiului Iași, coordonatorii Erasmus+ din fiecare facultate, precum și 3 reprezentanți ai Universității din Konstanz aflați în vizită la UAIC.</p>\n<p>Erasmus Welcome (Back) Day s-a încheiat cu o invitație la cântec și voie bună și cu o degustare de bucate tradiționale românești în Sala Pașilor Pierduți, iar momentul artistic a fost oferit de Corala „Universitas”.</p>\n<p>Evenimentul, organizat de Serviciul Relații Internaționale al Universității, a marcat recunoașterea meritelor celor mai buni studenți Erasmus+ ai Universității „Alexandru Ioan Cuza” din Iași și a reprezentat o bună modalitate de socializare pentru studenții beneficiari ai burselor Erasmus, pentru studenții internaționali ai UAIC și pentru cei interesați de stagiile Erasmus+.</p>\n<p>&nbsp;"
}