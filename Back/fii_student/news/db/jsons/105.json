{
    "source": "UAIC",
    "title": "Ambasadorul Africii de Sud în România a efectuat o vizită oficială la UAIC",
    "author": "Alexandru Grigoraș",
    "date": "10 aprilie 2019",
    "content": "<p>Marți, 9 aprilie 2019, o delegație formată din ambasadorul Africii de Sud în România, E. S. Mbalula JABU, Bethwell TIBA, Prim Secretar și Veronica NICOLAE, secretar social al Ambasadei, a efectuat o vizită oficială la Universitatea „Alexandru Ioan Cuza” din Iași (UAIC). Gazda întâlnirii a fost prof. univ. dr. Mihaela ONOFREI, prorector și ordonator de credite al UAIC.</p>\n<p>Pe parcursul discuțiilor s-a evidențiat buna colaborare pe care Universitatea „Alexandru Ioan Cuza” din Iași o are cu Universitatea din Pretoria. Acordul bilateral s-a încheiat în anul 2010 și presupune o colaborare atât la nivelul facultăților, cât și al grădinilor botanice care aparțin de cele două instituții. În perioada 2010 – 2019 studenții, profesorii și cercetătorii UAIC au efectuat 10 vizite academice în Africa de Sud.</p>\n<p>În cadrul întâlnirii, E. S. Mbalula JABU a exprimat disponibilitatea Africii de Sud de a extinde cooperarea cu Universitatea „Alexandru Ioan Cuza” din Iași, în contextul în care educația reprezintă o prioritate importantă. În acest sens, se dorește ca în viitorul apropiat să se intensifice schimbul de studenți între UAIC și universitățile din Africa de Sud.</p>\n<p>Vizita oficială a delegației de la Ambasada Africii de Sud în România la Universitatea „Alexandru Ioan Cuza” din Iași s-a încheiat la Grădina Botanică „Anastasie Fătu”."
}