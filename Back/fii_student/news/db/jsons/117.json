{
    "source": "UAIC",
    "title": "Medalii de argint și bronz pentru UAIC la concursul internațional de matematică SEEMOUS 2019",
    "author": "Alexandru Grigoraș",
    "date": "19 martie 2019",
    "content": "<p>Șase studenți ai Universității „Alexandru Ioan Cuza” din Iași (UAIC) au obținut medalii de argint și bronz la Olimpiada Internațională de Matematică – SEEMOUS care a avut loc la Universitatea de Arhitectură, Inginerie Civilă și Geodezie din Devin, Bulgaria, în perioada 12 &#8211; 17 martie 2019.</p>\n<p>Toți cei șase reprezentanți ai UAIC sunt studenți ai Facultății de Informatică. Ștefan Bălăucă și Denis Banu au obținut medalii de argint, iar Dragoș Olteanu, Mădălin Florea, Cosmin Cruceanu și Florin Mihai Anghel au obținut medalii de bronz. Pregătirea echipei a fost coordonată de lect. univ. dr. Florin Iacob, iar participarea a fost sprijinită de conf. univ. dr. Corina Forăscu și conf. univ. dr. Adrian Zălinescu, care a și însoțit delegația.</p>\n<p>South Eastern European Mathematical Competition for University Students with International Participation (SEEMOUS) este un concurs cu participare internațională organizat de Societatea Matematică din Sud-Estul Europei și care se adresează studenților din primii doi ani de studiu. Anul acesta a avut loc cea de-a 13-a ediție, la care au participat, în total, 83 de concurenți de la 21 de universități din România, Bulgaria, Grecia, Macedonia și Turkmenistan. Trei dintre edițiile anterioare au avut loc în România: în 2011 competiția a fost organizată de Universitatea din București iar în 2014 și 2018 de Universitatea Tehnică „Gheorghe Asachi” din Iași."
}